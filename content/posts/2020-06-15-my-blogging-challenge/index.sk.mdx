---
title: Moja bloggerská výzva
excerpt: Osem blogov za mesiac. Je čas vyskúšať nové postupy.
author: Vladimír Záhradník
date: 2020-06-15
categories: blog writing challenge experiment personal-development toastmasters
hero: ./images/hero.jpg
lang: sk_SK
secret: true
---

Aktívne bloggujem asi rok a vážne som to začal brať niekedy v decembri minulého roka. Dovtedy som skúšal, či ma písanie baví. Ukázalo sa, že áno. Teraz hľadám spôsoby, ako dostať písanie na novú úroveň. Inšpirujem sa inými autormi na platforme [Medium][medium] a zároveň experimentujem. S čím už dlhodobo bojujem je konzistentnosť. Sú obdobia, keď vydám aj dva články týždenne a sú obdobia, keď tri týždne nenapíšem ani čiarku. A práve na tom chcem popracovať.

V rečníckych kluboch [Toastmasters][toastmasters] pracujeme na plnení rôznych projektov. Začíname jednoducho — vo svojom prvom prejave sa predstavíme publiku a povieme niečo o sebe. Neskôr to začne byť zaujímavejšie. Vzdelávací systém je rozdelený do niekoľkých úrovní podľa náročnosti a ja som už dlho pokukoval na projekty z úrovne štyri. Len pre zaujímavosť, sú tam projekty ako PR stratégie, Vytváranie podcastu, Budovanie prítomnosti na sociálnych sieťach, či dokonca Písanie pôsobivého blogu.

Už dlho sa mi nestalo, že by som sa na niečo tak veľmi tešil. A teraz nastal ten čas, konečne na nich môžem pracovať. Mnohé veci, ktoré sa vo výukových materiáloch spomínajú, už praktizujem. Som praktický človek a ak niečo potrebujem, naštudujem si to hneď. Stále sa však dá povedať, že tieto materiály mi poskytujú dodatočné informácie, o ktorých som nevedel. Pred týždňom som rozprával o tom, ako si budujem prítomnosť na sociálnych sieťach. O týždeň budem zase rozprávať o tom, ako som si sám odpromoval podujatie, ktoré som si aj odmoderoval a celé zorganizoval. A začiatkom júla by som chcel odprezentovať svoje poznatky z písania blogu.

## 8 blogov za 30 dní
Projekt zameraný na vlastný blog je v mnohom špecifický. Nedokážete ho splniť len tak, potrebujete prípravu. Ak ešte vlastný blog nemáte, potrebujete si ho založiť a hlavne musíte začať písať. V projekte sa vyžaduje, aby som napísal za mesiac aspoň osem príspevkov — niekomu to nemusí pripadať veľa, ale mne áno.

<div className="Image__Large">
  <img src="./images/time.jpg" alt="Čas" />
  <figcaption>Zdroj: Free-Photos, Pixabay</figcaption>
</div>

Keď si pozriete moje články, zistíte, že väčšina z nich rozoberá tému do hĺbky a nedá sa povedať, že patria k tým krátkym. Avšak napísať takýto článok mi zaberie aj niekoľko dní. Písanie nie je stále moja práca a preto ak chcem výzvu splniť, potrebujem si vymyslieť stratégiu.

Aktuálne v priemere vydávam jeden článok za dva týždne a potrebujem sa skokovito dostať na dva články týždenne. Je však už polovica júna a začínam až teraz. O to viac sa budem musieť snažiť.

## Ako skrátiť čas na napísanie blogu?
Touto otázkou sa trápim už niekoľko mesiacov. Môj priemerný článok píšem asi štyri až šesť hodín, následne robím korektúry, dopĺňam grafiku a častokrát riešim aj preklad. Píšem totiž dvojjazyčne pre dve rôzne skupiny ľudí. Pre zjednodušenie teda môžeme počítať, že na jeden článok potrebujem jeden pracovný deň. No na niektorých som pracoval aj päť dní. A práve táto výzva ma núti pristupovať k problému inak.

### Kratšie príspevky
Prvé, čo mi napadne, keď sa rozhodnem skrátiť čas písania, je napísať kratšie príspevky. Odpozoroval som, že príspevky v dĺžke troch až piatich minút zaujmú oveľa viac ľudí. Žijeme v rýchlej dobe a je pochopiteľné, že ľudia chcú informácie hneď. Aktuálne ma celá táto skupina ľudí obchádza, pretože moje príspevky sú pre nich skrátka pridlhé. Rád by som docielil rozumný kompromis — z ôsmich príspevkov budú tri-štyri do piatich minút a zvyšné budú do desiatich minút. V tejto chvíli však paradoxne ešte neviem, ako napísať krátky príspevok. Vždy, keď si zvolím tému, nakoniec sa rozpíšem.

### Písanie v rodnej reči
Druhá vec, ktorá mi môže výrazne pomôcť, je písanie v mojej rodnej reči. Doteraz som písal príspevky v angličtine a prekladal ich. Napriek tomu, že po anglicky viem slušne, v mojej rodnej reči som oveľa obratnejší a rýchlejší. Zrazu chápem, ako sa cítia tí autori, ktorí si sadnú za počítač a za hodinku napíšu článok. Akurát v mojom prípade je v slovenčine a čaká ma ešte preklad. Zatiaľ takto píšem tretí článok a osvedčilo sa mi to. Neskôr, keď sa moja angličtina zlepší, vyskúšam opäť zmenu.

### Obmedzenie rušivých vplyvov
Na písanie potrebujete pokoj. Už pár dní skúšam písať tak, že si otvorím prázdny textový editor a sústredím sa len na to jeho okno. Stránky ako Facebook alebo Twitter pre istotu rovno zavriem a aj na mojom mobilnom telefóne si dávam na čas tichý režim. Moje sústredenie je oveľa vyššie a tým, že sa sústredím len na jeden problém — písanie — ide mi to rýchlejšie.

### Písanie bez prerušenia
Aby som písal skutočne efektívne, nesmiem prerušovať tok myšlienok. Veľmi mi pomáha, že ovládam písanie desiatimi prstami na klávesnici a dokážem písať veľmi rýchlo.

<div className="Image__Large">
  <img src="./images/stop-wasting-time.jpg" alt="Nemrhajte časom" />
  <figcaption>Zdroj: Gerd Altmann, Pixabay</figcaption>
</div>

V mojich prvých článkoch som písal pomalšie a priebežne som dopĺňal odkazy na použité zdroje, hľadal obrázky, prípadne iné dokumenty. To je neefektívne. Oveľa lepšie spravíte, keď napíšete hrubú kostru a dostanete vaše myšlienky na papier čím skôr. V ďalšom kroku si prejdite celý text a upravte ho. Prejdite si text opäť a doplňte doňho obrázky. V ďalšom kroku spravte korektúry. Garantujem vám, že aj keď článok prebehnete celkovo možno päť až sedemkrát, napíšete ho stále rýchlejšie.

### Šablóny
Nedávno som zachytil celkom užitočný tip. Pre bloggera nie je častokrát nič horšie ako začať s úplne prázdnou stranou. Skúste si vytvoriť šablóny na niekoľko typov článkov, ktoré bežne píšete. Napríklad u technického článku, kde predstavujem nejaké softvérové riešenie, potrebujem úvod, kde vysvetlím použitie tohto riešenia. Následne rozoberiem softvérovú architektúru, spomeniem nejaké dva-tri príklady použitia, zhodnotím použité riešenie a napíšem záver. Keď už máte takéto bloky pripravené a len dopĺňate obsah, pôsobí to v prvom rade oveľa menej zastrašujúco ako prázdna strana a vaše články získajú ucelenejší ráz. Uvedomujem si, že nie u každého typu článku sa šablóna hodí, ale rozhodne má zmysel sa nad jej použitím aspoň zamyslieť.

### Myšlienkové mapy
Myšlienkové mapy sú veľmi efektívna technika, ako písať články. Umožňujú vám premyslieť si, o čom idete písať, ešte predtým, ako napíšete nadpis. Hlavne u veľkých a zložitých článkov mi táto technika veľmi pomáha.

<div className="Image__Large">
  <img src="./images/sk/blogging-challenge.png" alt="Bloggerská výzva" />
  <figcaption>Myšlienková mapa k bloggerskej výzve</figcaption>
</div>

Kreslím si strom, do vetiev dopĺňam súvislosti a tie navzájom prepájam. Následne si pri písaní už len vyberám vetvy z mapy a tvorím ucelený text.

## Ľudia chcú počuť príbehy
Keďže túto výzvu beriem ako experiment, skúšam rôzne štýly písania. Napriek tomu, že moje články sú po obsahovej stránke hodnotné, uvedomujem si, že môžu ľudí odradiť formou.

> Zistiť, čo vaši čitatelia majú radi, je kľúčové.

V januári som sa zúčastnil workshopu zameraného na storytelling. To, čo som sa dozvedel, vás asi neprekvapí. Príbehy vnímame oveľa intenzívnejšie ako prejavy, ktoré len prezentujú informácie. Ak totiž počujeme príbeh, začne pracovať naša predstavivosť a v hlave sa nám začne premietať film. Na workshope som sa dozvedel základné pravidlá, čo funguje a čo nie, a napíšem o tom samostatný článok. Už teraz však vidím, že príbehy fungujú aj na mojich čitateľov. Dal som zopár svojim známym prečítať prvé dva články, ktoré som takto napísal, a všetci mi potvrdili, že ich dokázali vtiahnuť do deja a aj napriek dĺžke ich prečítali dokonca. Vo forme príbehov viete podať takmer čokoľvek, chce to len trochu cviku.

## Vytvárame zásobník článkov
V počítačovej terminológii označujeme pojmom zásobník dočasný blok pamäte, ktorý sa používa na presun dát z jedného miesta na druhý. Predstavte si to na príklade CD vypaľovačky. Tá vypaľuje CD konštantnou rýchlosťou a potrebuje stály prísun dát. Počítač ale nedokáže takýto prísun zabezpečiť za každých okolností. Stačí, že popri vypaľovaní máte otvorený prehrávač videa, ktorý prehráva film po sieti, a už sa môže stať, že nastane taká chvíľa, že vypaľovačka nebude mať čo vypaľovať.

A práve na to slúži zásobník (nazývaný tiež vyrovnávacia pamäť). Ešte predtým, ako začne vypaľovačka čokoľvek vypaľovať, načítajú sa dáta do dočasnej pamäte a až po jej zaplnení sa začne vypaľovať CD. Postupne, ako sa dáta zapisujú, zásobník sa vyprázdňuje, ale zároveň sa priebežne doňho ukladajú nové dáta. Inými slovami, zásobník nám eliminuje náhle výpadky. A práve o niečo také sa chcem pokúsiť pri publikovaní svojich článkov.

<div className="Image__Medium">
  <img src="./images/writable-cd.jpg" alt="Vypaľujeme CD" />
  <figcaption>Zdroj: Chris Yates, Unsplash</figcaption>
</div>

Ako som už spomínal, sú týždne, keď napíšem aj dva články týždenne a sú týždne, keď nenapíšem nič. Potrebujem si teda vytvoriť niečo ako zásobník a zabezpečiť, že na každý týždeň budem mať pripravené aspoň dva články. V mojom prípade som si stanovil veľkosť zásobníka na osem článkov, čo mi pokryje mesiac písania. Následne už potrebujem články len dopĺňať — niekedy ich napíšem viac, inokedy menej. Ale stále bude pripravených dostatok článkov, aby som mohol vydávať dva týždenne. Konzistentne.

Tým, že som prišiel s takýmto konceptom, som neobjavil Ameriku. Úspešne to používajú viacerí tvorcovia obsahu. Ale zrejme si každý musí prejsť tou fázou, keď produkuje chaoticky, bez prípravy a časom príde na to, že to takto ďalej nejde.

> Konzistentnosť je nevýhnutná a umožňuje vám budovať stratégiu.

Zároveň nebudete nervózni, keď sa bude blížiť nový týždeň a vy ešte nemáte nový obsah. Tento prístup má však aj jednu nevýhodu. Vaše články nedokážu reagovať na úplne aktuálne témy. Zverejňujete ich totiž s časovým odstupom. V budúcnosti to teda budem riešiť tak, že si budem pripravovať predovšetkým také články, ktoré rýchlo nezostarnú. A keď uvidím príležitosť vyjadriť sa k téme, ktorú práve ľudia vo veľkom riešia, mimoriadne napíšem článok len o tom a zverejním ho okamžite. Myslím si, že ide o veľmi rozumný kompromis.

## Idete do toho?
Ak ešte blog nepíšete, čo keby ste to skúsili? Dajte tomu mesiac a napíšte svojich osem článkov. Nemusia byť dokonalé, ale už len tým, že ich napíšete, ste zhmotnili vaše myšlienky. Neskôr uvidíte, či je písanie pre vás alebo sa radšej budete venovať niečomu inému. Čo si myslíte o tipoch, ktoré som tu dal? Napadá vás niečo, čo som nespomenul? Podeľte sa v komentároch.

[//]: # (Used references)
[medium]: https://medium.com/
[toastmasters]: https://www.toastmasters.org/