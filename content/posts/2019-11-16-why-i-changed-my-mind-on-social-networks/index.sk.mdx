---
title: Prečo som zmenil svoj pohľad na sociálne siete?
excerpt: Uprednostňujem osobnú komunikáciu, ale sociálne siete majú iné výhody. Prečo som im dal konečne šancu?
author: Vladimír Záhradník
date: 2019-11-16
categories: socialnetwork startup influencer contentcreator leadership freedom toastmasters networking opinion
hero: ./images/hero.jpg
lang: sk_SK
secret: true
---

V posledných týždňoch ste si mnohí všimli zvýšenú aktivitu na mojich sociálnych kanáloch. Rozhodnutie začať byť aktívnejší nebolo náhle. Prečo som zmenil svoj pohľad na sociálne siete a prečo si myslím, že na nich záleží?

## Moje skromné začiatky
[Twitter][twitter] účet mám už mnoho rokov, ale väčšinu času spal. U [Facebooku][facebook] to bolo podobné. Účet som si vytvoril na univerzite počas cvičení z predmetu Signály a sústavy. Tento predmet rozoberal zaujímavú tému, ale učiteľ ju prezentoval tým najmenej zaujímavým spôsobom. A čo sa týka [LinkedInu][linkedin], roky som si myslel, že je vhodný len na zdieľanie životopisov. A stále som nový na [Instagrame][instagram]. Môj priateľ mi povedal, že mať účet na Instagrame je *základ*. Teraz sa snažím prísť na to prečo!

Aj keď som na týchto platformách nebol veľmi aktívny, časom som tam začal chodiť, aby som čítal články a názory druhých. Nakoniec Facebook nahradil moju RSS čítačku. Keď som tými príspevkami prechádzal, dozvedel som sa všetko podstatné, čo sa práve rieši. Ale v tom čase som nemal žiadnu potrebu príspevky komentovať. Dodnes uprednostňujem osobné rozhovory. Je to skrátka pre mňa prirodzenejšie. Mali ste už niekedy pocit, že rozprávanie sa po telefóne pôsobí zvláštne? Nuž, ja áno, hoci som nevedel povedať, čo mi na tom vadí. Teraz si myslím, že som na to konečne prišiel. Elektrické vlny, ktoré sa prenášajú cez telefón sú len priblížením sa k skutočnému hlasu. A cez telefón sa neprenesú mnohé ďalšie drobnosti, ktoré zažívame v reálnom svete a ktoré vnímame ako *skutočné*. A posielanie SMSiek je ešte viac neprirodzené. Bez ohľadu na to je však celá táto digitálna komunikácia vynikajúci vynález, ktorý značne formoval náš svet.

## Startup, ktorý zlyhal
V roku 2015 som dostal nápad na startup. Aplikáciu, ktorá bude agregovať všetky hudobné podujatia, filmy v kinách, divadelné predstavenia a dokonca to, čo sa práve vysiela v televízii. Ako používateľ by ste si nastavili len niekoľko pravidiel, napríklad v ktorých mestách by ste chceli podujatia navštevovať a aké aktivity radi robíte. Povedzme, že vašou obľúbenou skupinou je [Čechomor][cechomor] (jedna z mojich obľúbených folk-rockových skupín) a chcete sa dozvedieť o tom, že budú mať koncert v Bratislave alebo Košiciach. Alebo zbožňujete [Toma Cruisa][tomcruise] a chcete sa dozvedieť o tom, kedy budú v televízii vysielať niektorý jeho film. Ideu som validoval, pretože mne samému to na trhu chýbalo. A ako softvérový vývojár som na tom začal sám pracovať, popri mojom hlavnom zamestnaní.

Prešli dva roky a ja som nemal takmer nič. Iste, naučil som sa veľa o scrapovaní dát, ale môj minimálny životaschopný produkt bol na míle vzdialený. Nakoniec som myšlienku opustil. Medzičasom ľudia vytvorili služby podobné tej mojej, ako Songkick a Tootoot. Žiadna z nich neponúka to, čo potrebujem, ale zlepšujú sa každým dňom. Svoju šancu som prepásol. Dôvodom prečo som zlyhal nebol nápad, ale jeho realizácia. Pracoval som na ňom sám a počas krátkeho obdobia s kamarátom.

<div className="Image__Large">
  <img src="./images/drone.jpg" alt="Dron" />
  <figcaption>Zdroj: Free-Photos, Pixabay</figcaption>
</div>

Toto nebol jediný nápad, ktorý som za tie roky mal. Bolo ich veľa. Ako 12-ročný som sníval o tom, že budem mať na diaľku ovládaný model vrtuľníka, na ktorom bude pripevnená kamera, aby som mohol pozorovať krajinu z výšky bez toho, aby som opustil miestnosť a aby som bol v bezpečí. Znie vám to povedome? To sú dnešné drony. Tieto skúsenosti ma naučili, že ak chcem dokázať veľké veci, potrebujem veľký tím! Ale ako si vybudujem profesionálnu sieť? Iste, mal som priateľov a známych, ale väčšina z nich boli zamestnanci a nie práve tí, ktorí premýšľajú ako „startupisti.“ Uvedomil som si, že sa potrebujem stretávať s ľuďmi mimo mojich kruhov.

## Toastmasters
Budovanie skvelého produktu nie je len o vás a vašich skúsenostiach. Je to o tíme, ktorý okolo seba vytvoríte. Pred dvomi rokmi som hľadal spôsoby, ako vylepšiť moje schopnosti networkovať a rečniť na verejnosti. Mal som šťastie, že som našiel [Toastmasters Košice][tmke]. Klub, v ktorom si môžete precvičovať rečnenie na verejnosti a zlepšiť si vodcovské zručnosti ako vedúci klubu. Kluby ako ten môj existujú po celom svete a sú pod záštitou [Toastmasters International][tmi], takmer 100-ročnou organizáciou, ktorú založil Ralph Smedley. Časom vylepšili ich výukové materiály a predstavili *Pathways*, príručky, ktoré vám umožňujú rásť v niekoľkých oblastiach. Vybral som si cestu s názvom *Strategické vzťahy*, zo zjavných dôvodov.

Toastmasters ma naučilo nebáť sa pódia. Stále som nervózny, ale zvládam to a ľudia si to občas ani nevšimnú. Prešiel som mnohými prejavmi a zakaždým som sa zameral na niečo iné. Chcel som sa zlepšovať. Ako správny softvérový inžiniér dávam všetky moje prejavy na [GitHub][github]. Tiež si tam sledujem pokrok. Z rečnenia na verejnosti sa stal môj koníček a zistil som, že rád pracujem s ľuďmi. Zobral som rolu vedúceho klubu, ktorý ma na starosti vzdelávanie, a tiež som tajomníkom klubu. Narozdiel od softvérových problémov sú ľudia oveľa viac nepredvídaví. [J. B. Rainsberger][jbrains] ich na meetupe v Košiciach nazval „mäkké mäsové gule“. Najprv som vôbec netušil, že vraví o ľuďoch. Odvtedy však tento termín sám používam. Čo som si uvedomil a čo považujem za zásadné, je, že keď používate reč na to, aby ste ostatným povedali, čo si myslíte, vždy tam bude skreslenie. Možno budete mať pocit, že dávate jasnú správu, ale iní ju pochopia nesprávne, pričom vy sa o tom ani nedozviete. Tvrdo sa snažím, aby bola moja správa ucelená a jasná. Snáď sa v tom budem časom len a len zlepšovať.

## Súčasnosť
Presuňme sa do súčasnosti. Teraz mám víziu, konečne som schopný zdieľať svoje nápady s ďalšími a budujem si svoju profesionálnu sieť na meetupoch a konferenciách. Uvedomil som si jednu vec: nahradiť rozhovory tvárou v tvár nedokážete, ale zároveň neexistuje spôsob, ako sa stretnúť so stovkami, možno tisíckami ľudí, osobne. Čo ak sa chcem stretnúť s ľuďmi s rovnakými názormi ako mám ja? A čo ľudia s opačnými názormi? Musím priznať, že sociálne siete rozhodne pomáhajú tieto ciele naplniť.

> Pokiaľ budete vašu osobnú značku ignorovať, budú ju za vás vytvárať druhí. Vaša značka už existuje, ale máte ju pevne pod svojou kontrolou?
> — <cite>Sandra Longová</cite>

V apríli som šiel na [Startup Safari Budapešť][safari-budapest], na konferenciu, kde chodíte na prednášky a workshopy po celej Budapešti. Mal som možnosť rozprávať sa s rôznymi ľuďmi, ktorí pracujú na rozličných produktoch. Dá sa povedať, že teraz poznám viac lokalít coworkingov v Budapešti než v mojom meste. Všetci títo ľudia používali na moje prekvapenie LinkedIn. Zistil som, že LinkedIn už nie je len sieť pre nábor pracovníkov. Už na nej záleží. Taktiež som zistil, že títo podnikatelia často ignorujú sociálne siete okrem LinkedInu.

<div className="Image__Large">
  <img src="./images/hubhub-workshop.jpg" alt="Workshop zameraný na design thinking" />
  <figcaption>Workshop zameraný na design thinking. HubHub, Budapešť</figcaption>
</div>

Keď som sa vrátil domov, začal som sa v tom vŕtať viac. Zistil som, že niektorí moji spolužiaci sú na Twitteri, ale nie na Facebooku alebo Instagrame. Iní sú na [Snapchate][snapchat] alebo [TikToku][tiktok], ale nikde inde. A mám dokonca priateľov, ktorí nie sú dostupní inak ako cez email alebo IRC. Rôzne sociálne siete priťahujú rôznych ľudí a majú tiež iné pravidlá. Na Twitteri často zverejňujete krátke správy, na Facebooku zverejňujete dlhšie príspevky, ktoré idú viac do hĺbky, alebo príspevky, ktoré sú plné smajlíkov a ktoré končia s dlhým zoznamom hashtagov, a LinkedIn má obsah väčšinou zameraný na prácu a podnikový sektor. Žiadne nadbytočné smajlíky, len správy. Úprimne, LinkedIn sa mi páči každým dňom viac a viac. Konečne miesto, kde môžem diskutovať s generálnymi riaditeľmi a dostať odlišné perspektívy.

## Sociálne siete sú nástroj
Môj dlhodobý cieľ je jednoduchý. Chcem okolo seba vybudovať komunitu. Chcem pritiahnuť k sebe ľudí, ktorí sa celoživotne vzdelávajú, ktorých baví o veciach diskutovať, ktorí neustále pochybujú o svojej pravde a idú viac do hĺbky, a ľudí, ktorých zaujíma, čo chcem povedať. Z týchto ľudí sa môžu stať známosti, možno priatelia. V budúcnosti možno s niektorými z nich založím firmy alebo to budú práve oni, ktorí si kúpia moje produkty. Tak či tak, je to príležitosť, ktorú chcem vyskúšať. Takúto komunitu je skrátka nemožné vybudovať v čisto fyzickom svete.

Sociálne siete majú aj temnú stranu! Dlhú dobu som túto stranu vnímal viac ako tú dobrú. Jedným z najväčších nebezpečenstiev sú sociálne echo-komory, kde ľudia diskutujú s inými, ktorí majú podobný pohľad na témy a ktorí ostro odmietajú názory z iných sociálnych kruhov. Tiež platí, že niektoré skupiny ľudí svoje ideály zdieľajú hlasnejšie, kým ostatné sú ticho. V budúcnosti to bude mať ďalekosiahle následky. Čo môžeme robiť je nebyť ticho a zapojiť sa do diskusie s ľuďmi s opačnými pohľadmi na vec. Nikto nemá 100-percentnú pravdu a všetci sa od seba môžeme učiť. Kľúčom je naučiť sa, ako formulovať myšlienky, aby vás ostatní nepochopili nesprávne. Taktiež, ak je to možné, mali by ste svoje pohľady podložiť faktami a spomenúť ich. A čo je najdôležitejšie, nepoužívajte agresívny jazyk. Diskusii to nepomôže.

## V čo verím
V poslednej dobe som dosť premýšľal o tom, na čom mi záleží a čo chcem, aby o mne ostatní vedeli. Istotne je to [open-source][oss]. Som dlhoročný prispievateľ a fanúšik hnutia. Prečo? Pretože ľudia majú alternatívu k platiacemu produktu. Mali by mať na výber medzi plateným produktom a bezplatnou voľbou. Tou najväčšou výhodou open-source je to, že každý sa môže zapojiť. Môžete vylepšiť softvér pre druhých. Ak nie ste vývojár, môžete hlásiť chyby, pomáhať vo fórach, prekladať do vášho jazyka alebo len šíriť povedomie. Dnes už nie je open-source len o softvéri. [Wikipédia][wikipedia] zdieľa vedomosti, [Pixabay][pixabay] zase obrázky oslobodené od poplatkov, a nasleduje mnoho ďalších služieb. Každý môže prispieť!

Ďalšiu vec, ktorú vnímam ako hrozbu, je to, že hŕstka firiem má ohromný dopad na svet a ich vplyv každým dňom rastie. A čo je najdôležitejšie, tieto firmy majú vaše dáta. Mám obavy ohľadom ochrany súkromia a chcem byť od týchto firiem menej závislý. Ľudia po celom svete by mali vedieť, ako ich závislosť od týchto firiem obmedziť. Skutočne potrebujete Asistenta Google alebo Amazon Alexu? Ja naozaj nie. Používam Home Assistant, ktorý ukladá dáta lokálne u mňa doma. Nie je to až také pohodlné, ale ide o kompromis, ktorý som ochotný podstúpiť.

Ďalším problémom je samotný Internet. Dnes je veľmi centralizovaný. Všetky webové služby ukladajú naše dáta v masívnych datacentrách, ktoré vlastnia veľké firmy. A sme viac a viac závislí na streamovaní videa, ktoré značne zaťažuje sieťovú infraštruktúru. Dnes dokáže len veľká firma, ako Amazon, vybudovať alternatívu k platforme ako [YouTube][youtube], je to jednoducho také drahé.

Na druhej strane, ak nemáme alternatívu, takýmto firmám rastie vplyv. Riešením môže byť návrat ku koreňom, k decentralizovanému Internetu. Malé platformy ako [BitChute][bitchute] s tým už experimentujú, pričom využívajú bývalý [torrent][webtorrent] protokol na distribúciu videa medzi používateľmi. Nie je to dokonalé, ale je to krok správnym smerom.

<div className="Image__Large">
  <img src="./images/bitchute.png" alt="BitChute" />
  <figcaption>BitChute (jedna z malých alternatív k YouTubu)</figcaption>
</div>

A nakoniec verím v slobodu slova. Každý by mal mať právo slobodne rozprávať s výnimkou, keď svojimi slovami ohrozuje druhých. Kto sme my, aby sme rozhodovali, ktorá myšlienka je škodlivá a ktorá nie je? Názory sa menia. Čo je neprijateľné teraz, v budúcnosti už prijateľné môže byť, a naopak. Nechcem žiť vo svete, kde bude mať niekto autoritu rozhodovať o tom, čo sa smie a čo nie. Namiesto toho by sme mali slobodne diskutovať a pokúsiť sa presvedčiť ľudí argumentami.

> Mnohí si myslia, že sa boja zlyhania, ale v skutočnosti sa boja úspechu.
> — <cite>Brittany Hennessyová</cite>

## Budúcnost
Verejné diskutovanie na sociálnych sieťach je pre mňa nová vec. Stále si zvykám na to otvorene zdieľať svoje názory. Ale myslím si, že je to správna vec a chcem povzbudiť ostatných, aby o zdieľaní ich názorov tiež popremýšľali.

<div className="Image__Large">
  <img src="./images/video-room.jpg" alt="Moja videomiestnosť" />
  <figcaption>Moja videomiestnosť</figcaption>
</div>

V nasledujúcich týždňoch by som chcel založiť YouTube kanál. Budem v ňom viac do hĺbky rozoberať veci, ktoré som tu letmo spomenul a otvorím aj iné témy. Taktiež by som chcel blogovať pravidelnejšie. Ak sa vám páčia myšlienky, ktoré som tu napísal, zvážte, že ma budete sledovať na rôznych sociálnych kanáloch a prosím pridajte sa do diskusie. Veľmi rád si s vami podebatujem.

[//]: # (Used references)
[twitter]: https://twitter.com/VladoZahradnik
[facebook]: https://www.facebook.com/vladimir.zahradnik1
[linkedin]: https://www.linkedin.com/in/vladimirzahradnik
[instagram]: https://www.instagram.com/vladimir.zahradnik
[snapchat]: https://www.snapchat.com/
[tiktok]: https://www.tiktok.com/en/
[songkick]: https://www.songkick.com/
[tootoot]: https://tootoot.fm/en/
[cechomor]: https://sk.wikipedia.org/wiki/%C4%8Cechomor
[tomcruise]: https://sk.wikipedia.org/wiki/Tom_Cruise
[tmke]: https://www.toastmasterskosice.sk/
[tmi]: http://www.toastmasters.org/
[github]: https://github.com/toastmasters-kosice/prejavy/tree/master/Vladim%C3%ADr%20Z%C3%A1hradn%C3%ADk
[jbrains]: https://twitter.com/jbrains
[safari-budapest]: https://budapest.startupsafari.com/
[oss]: https://opensource.org/
[wikipedia]: https://www.wikipedia.org/
[pixabay]: https://pixabay.com/
[youtube]: https://www.youtube.com/
[bitchute]: https://www.bitchute.com/
[webtorrent]: https://webtorrent.io/