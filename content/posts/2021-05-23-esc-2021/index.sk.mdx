---
title: Eurovision Song Contest 2021 v Rotterdame — Príjemné prekvapenie
excerpt: Po dvojročnej prestávke je pesničková súťaž späť. Ako to dopadlo?
author: Vladimír Záhradník
date: 2021-05-23
categories: music eurovision
hero: ./images/hero.jpg
lang: sk_SK
secret: true
---

Práve skončil 65. ročník Eurovision Song Contest. Táto súťaž sa konala po dvojročnej prestávke v Rotterdame. Minulý rok totiž organizátorov zaskočil covid a už nestihli včas zareagovať. V našich končinách túto súťaž skoro nikto nepozná a nesleduje, celosvetovo však ide rozhodne o fenomén a počty divákov môžeme rátať v stovkách miliónov po celom svete.

Keď som Eurovíziu sledoval naposledy v roku 2019, mal som pocit, že kvalita súťaže išla prudko dole. Všetky skladby boli na jedno kopyto a nudili ma. V tom roku to bolo po prvýkrát, keď som nedopozeral ani semifinálové kolo a finále som úplne odignoroval. K tomuto ročníku som pristupoval tak trochu skepticky, ale rozhodol som sa, že po tých rokoch ešte dám Eurovízii šancu a pozriem si ju. Dobre som spravil.

Mimochodom, o tom, prečo sledujem Eurovision Song Contest, som nedávno natočil video.

<div class="Image__Medium">
  <YouTube videoId="FPLf00BtAKY" />
  <figcaption>Veľká cena Eurovízie: Čo si o nej myslím?</figcaption>
</div>

## Eurovízia 2013 vo Švédsku
Ešte kým sa dostaneme k aktuálnemu ročníku, trochu odbočím. V roku 2013 sa konala Eurovízia v Malmö a doteraz to považujem za jeden z najlepších ročníkov, aké som doteraz videl. Zišli sa tam vtedy dobrí interpreti, ale oveľa viac ma zaujalo spracovanie. Dokonca si pamätám moderátorku, volala sa Petra Mede, a uvádzala to veľmi záživne a vtipne.

Večer bol nezabudnuteľný od začiatku do konca. Finálový večer začínal tradičným vlajkovým sprievodom, ktorým sú postupne interpreti uvádzaní. Vtedy v Malmö povýšili tento úvod organizátori na ešte vyššiu úroveň. Oslovili známych hudobníkov a vznikla skladba [We Write The Story][we-write-the-story]. Hudbu a text zabezpečili tie dve B zo skupiny ABBA — Benny Andersson a Björn Ulvaeus. Celé to potom ešte doladil Avicii, o ktorom som dovtedy nepočul a odvtedy neprestal počúvať.

Interpreti prichádzali po vysutom moste a do toho ste celý čas počúvali tú majestátnu hudbu. Dovolím si povedať, že šlo o najlepší úvodný sprievod v celej histórii súťaže.

<div class="Image__Medium">
  <YouTube videoId="_Kjj-XS2dHs" />
  <figcaption>Avicii, Benny a Björn (ABBA) - We Write The Story (Eurovízia 2013)</figcaption>
</div>

## Rotterdam 2021: Open Up
Prekonať latku Švédska nebolo jednoduché a nemyslím si, že sa to Holandsku podarilo. Ale mám pocit, že sa im vyrovnali, a za to im skladám obrovskú pochvalu. Chápem, že o kvalite súťažných skladieb a výbere interpretov môžete mať rôzne názory, ale jednu vec nemôžete tejto súťaži uprieť — technicky je na veľmi vysokej úrovni. Na nasledujúcom videu si môžete pozrieť, koľko práce dalo čo len postaviť pódium s LED obrazovkami.

<div class="Image__Medium">
  <YouTube videoId="6PGGicwXgO8" />
  <figcaption>Stavba javiska v Ahoy aréne v Rotterdame</figcaption>
</div>

Zároveň organizátori pracovali v obmedzujúcich podmienkach. Ja sám som dlho nevedel, či bude súťaž bez divákov. Nakoniec bola hala Ahoy naplnená na asi 20 percent kapacity, čo predstavuje 3500 miest. Keby tam však tí diváci neboli, celú tú atmosféru by to zabilo. Prvýkrát v histórii sa tiež stalo, že Austrália nevystúpila kvôli technickým problémom naživo, ale pustili nám záznam. Podobne ako u súťažiacich z Islandu, pretože jeden z nich bol pozitívny na covid, a tak museli ostať v karanténe. Nuž, treba sa vedieť adaptovať.

Na Eurovision Song Contest som vždy obdivoval dokrútky, ktorými sú interpreti uvádzaní. Vždy šlo o vizuálne divadlo. Väčšinou sa organizátori snažia nejakým spôsobom predstaviť svoju krajinu nám ostatným. Tento rok sme videli zábery na mnohé holandské mestá a vizuálnym jednotiacim prvkom bol akýsi lúč svetla, ktorý sa odrážal naprieč celým Holandskom. Ak používate počítačové efekty s mierou, viete veľmi vylepšiť výsledný dojem. Pozrite si napríklad úvod z Veľkého finále.

<div class="Image__Medium">
  <YouTube videoId="msfdz_aksY8" />
  <figcaption>Eurovision Song Contest 2021 - Veľké finále</figcaption>
</div>

## Zaujímavé skladby a interpreti
Každý rok som na Eurovision Song Contest objavil zopár zaujímavých interpretov, o ktorých by som bez Eurovízie nepočul. Aj preto ju sledujem. Tento rok však bolo tých skladieb, ktoré sa mi páčili, oveľa viac. Zopár z nich vám tu teraz uvediem, možno vás niektorá zaujme tiež.

### Ukrajina
Ukrajinu tento rok reprezentovala skupina Go_A so skladbou Shum (šum). Zaujali ma ešte pred súťažou, keď som si pustil [rekapituláciu všetkých súťažných skladieb][official-recap]. Okamžite som si ich zamiloval a odvtedy ich pravidelne počúvam. Ide o techno folk. O takom žánri som síce doteraz nepočul, ale mám blízko k folku a folk rocku, takže ma neprekvapuje, že sa mi páči ďalšia folková odnož. Existujú dve verzie tejto skladby. Asi si autori povedali, že ešte pred súťažou vedia skladbu vylepšiť, tak sa o to pokúsili. A myslím si, že sa im to podarilo. Videoklip sa mi páči viac, ale aj živé vystúpenie bolo veľmi podarené.

<div class="Image__Medium">
  <YouTube videoId="lqvzDkgok_g" />
  <figcaption>Go_A - Shum</figcaption>
</div>

### Francúzsko
Francúzsko tento rok zastupovala šansoniérka Barbara Pravi. Jej skladbu Voilà som si okamžite zamiloval. Ak mám popri folku nejaký druhý obľúbený žáner, tak práve šansóny. Popri Edit Piaf a ZAZ tak mám ďalšiu speváčku, ktorú budem pravidelne počúvať. Táto pieseň skončila v celkovom poradí druhá.

<div class="Image__Medium">
  <YouTube videoId="Unj9WbeLzRU" />
  <figcaption>Barbara Pravi - Voilà</figcaption>
</div>

### Fínsko
Fínsko zastúpila kapela Blind Channel so skladbou Dark Side. Fíni opäť nesklamali, je vidieť, že rockom žijú. Skladba ma okamžite chytila a určite si od nich pozriem aj ďalšiu tvorbu.

<div class="Image__Medium">
  <YouTube videoId="fOPGxQ4fgVw" />
  <figcaption>Blind Channel - Dark Side</figcaption>
</div>

### Portugalsko
Portugalsko zastupovala kapela The Black Mamba so skladbou Love Is On My Side. Žánrovo šlo o viac artové vystúpenie, až som sa čudoval, čo hľadajú na Eurovision Song Contest. No na druhej strane, taký [Salvador Sobral][esc-salvador-sobral] pred pár rokmi s podobnou skladbou súťaž dokázal vyhrať. Pesnička mi tak trochu pripomína tvorbu [Postmodern Jukebox][postmodern-jukebox], takže ak máte radi takýto žáner, prídete si na svoje.

<div class="Image__Medium">
  <YouTube videoId="qq9SceXaukA" />
  <figcaption>The Black Mamba - Love Is On My Side</figcaption>
</div>

### Azerbajdžan
Azerbajdžan zastupovala mladá speváčka Efendi so skladbou Mata Hari. Jednoduchá pieseň, ale dobre sa počúva a aj vizuálne prevedenie sa mi páči. Veď posúďte sami.

<div class="Image__Medium">
  <YouTube videoId="FTQ22S5YC7Q" />
  <figcaption>Efendi - Mata Hari</figcaption>
</div>

### Švédsko
Švédsko zastupoval mladý Nigérijčan, ktorý našiel v krajine nový domov. Volá sa Tusse a vraj ešte študuje na strednej škole. Skladba je tiež dosť chytľavá.

<div class="Image__Medium">
  <YouTube videoId="NyJRyif6_kk" />
  <figcaption>Tusse - Voices</figcaption>
</div>

### Nemecko
Nemecko zastupoval mladý chalan s ukulele, Jendrik. Skladba sa mi tiež páčila, v celkovom hodnotení sa však prepadla na posledné priečky.

<div class="Image__Medium">
  <YouTube videoId="1m0VEAfLV4E" />
  <figcaption>Jendrik - I Don't Feel Hate</figcaption>
</div>

### Taliansko
Taliansko zastupovala skupina Måneskin, ktorá napokon vyhrala celú súťaž. Najbližšie sa teda bude Eurovízia konať práve tam. Skladba ma síce na prvé počutie až tak nezaujala, ale cítiť z nej energiu a páči sa mi, že sa Taliani nebáli spievať v rodnej reči. Časom som sa na ňu však aj ja namotal.

<div class="Image__Medium">
  <YouTube videoId="bC9sg6MpDc0" />
  <figcaption>Måneskin - Zitti E Buoni</figcaption>
</div>

## Kým čakáme na víťaza
Finále Eurovision Song Contest je tradične dlhé, včera sa vysielalo celé štyri hodiny. Avšak ubiehalo to rýchlo. Kým diváci hlasujú o celkovom víťazovi, majú organizátori prichystaný bohatý program. Mňa najviac zaujalo, ako na strechách budov postavili niekoľko pódií a na každom z nich zahral naživo niektorý z predošlých víťazov. Bola to nádhera!

<div class="Image__Medium">
  <YouTube videoId="30Cm6xAXMok" />
  <figcaption>Prestávka - Rock The Roof</figcaption>
</div>

Potom už nasledovalo tradičné hlasovanie jednotlivých krajín. Prostredníctvom telemostu sme sa spájali postupne s ľuďmi v každej krajine a tí nám oznámili, kto získal od nich najviac bodov.

Štandardne o celkovom víťazovi rozhodujú hlasy od odbornej poroty a divákov. Kedysi hlásatelia oznámili súhrnné výsledky, ale ukázalo sa, že víťaz bol častokrát známy už po sčítaní povedzme polovice hlasov. Teraz, kvôli zvýšeniu napätia, sa dozvieme len hlasy od odbornej poroty. A nakoniec ešte môžu zamávať poradím hlasy od divákov. Aj včera tomu tak bolo.

Najväčší neduh takéhoto hlasovania je ten, že si mnohé štáty navzájom vypomáhajú. Cyprus dá najviac bodov Grécku, Grécko zase Cypru. Osobne nechápem, čo je to za odborná porota, keď je jasne zaujatá, ale vždy to tak na Eurovízii bolo a aj to tak bude. Veľmi s tým neviete nič spraviť. Ale aj tak si myslím, že ten, kto vyhrá súťaž, je víťazom spravodlivo... Tie milióny hlasov od divákov sa prejavia.

<div class="Image__Medium">
  <YouTube videoId="pfS6SrGS7Bk" />
  <figcaption>Hlasovanie poroty</figcaption>
</div>

Najväčšie prekvapenie bolo Spojené kráľovstvo. Získalo dokopy od divákov aj odbornej poroty nula bodov. To sa už dlho nestalo (možno nikdy). Keď sa dozvedeli toto hrozivé číslo, chvíľu v sále nastalo ticho. Ale aj takéto prekvapenia patria k Eurovízii.

## Záver
Gratulujem víťazom z Talianska a už teraz sa teším na ďalší ročník. Čakanie mi budú spríjemňovať aktuálne súťažné skladby a interpreti, ktorých som práve objavil. Tak si pripime na ďalšiu úspešnú Eurovíziu v roku 2022.

[//]: # (Used references)
[we-write-the-story]: https://youtu.be/y9c78nemYCg
[official-recap]: https://youtu.be/u6FU4wPI-ng
[esc-salvador-sobral]: https://youtu.be/Qotooj7ODCM
[postmodern-jukebox]: https://www.youtube.com/user/ScottBradleeLovesYa