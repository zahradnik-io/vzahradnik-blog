---
title: Výberový proces u FAANG firiem je odtrhnutý od reality
excerpt: Aj keď máte viac ako 10-ročnú prax ako softvérový inžiniér, je to jedno. Na pohovore riešite úlohy z teoretickej informatiky.
author: Vladimír Záhradník
date: 2021-08-19
categories: faang hiring recruitment
hero: ./images/hero.jpg
lang: sk_SK
secret: true
---

Spoločnosti ako Google, Facebook, Amazon, či Microsoft majú zvláštny výberový proces. Aj keď máte viac ako 10-ročnú prax ako softvérový vývojár, vôbec ich vaše skúsenosti nezaujímajú.

Namiesto toho vám dajú riešiť rôzne algoritmické úlohy z teoretickej informatiky, kde sú vo výhode čerství absolventi univerzít, ktorí ich ešte držia v hlave.

Minulý týždeň som bol skúsiť bez prípravy pohovor do Microsoftu. Prvý pohovor s pani recruiterkou bol príjemný, ale už vtedy som vedel, že moje skúsenosti sú nepodstatné. Dali mi vyriešiť tri programátorské úlohy a keby som nimi prešiel, čakali by ma štyri kolá pohovorov, z toho tri technické. Proces trvá asi štyri hodiny.

Z tých programátorských úloh som vyriešil dve. U tretej som na to asi šiel dobre, ale došiel mi čas. Vtedy som si uvedomil, že ak chce niekto tými pohovormi prejsť, chce to len veľa trénovať, ako na súťaž...

Ak by som každý deň hodinku študoval základy teoretickej informatiky a algoritmy, a precvičoval by som si ich na [HackerRank][hackerrank] alebo [LeetCode][leetcode], verím, že za pol roka by som mal slušnú šancu pohovorom prejsť.

Otázka znie, či to stojí za to... Oplatí sa to kvôli prestíži? Časovo je to veľká investícia a treba si uvedomiť, že sa mesiace pripravujete na jeden deň pohovorov, nie na skutočnú prácu, čo vás čaká potom. Zjednodušene je to ako keby ste sa učili na maturitu.

Podobné skúsenosti ako ja, majú aj mnohí ďalší. Napríklad Google vám vraj dá 600 strán materiálu, aby ste sa na pohovor pripravili. Dnes som narazil na [tweet][twitter-recruiting process], kde sa o výberovom procese diskutuje. A jeden z diskutujúcich dokonca napísal [blog][medium-hiring-study-guide], ako prejsť týmto procesom hoci aj za tri mesiace.

V skratke, všetko je to o tréningu a príprave.

[//]: # (Used references)
[twitter-recruiting process]: https://twitter.com/JillWohlner/status/1427975672530718720
[medium-hiring-study-guide]: https://medium.com/swlh/how-to-study-for-data-structures-and-algorithms-interviews-at-faang-65043e00b5df
[hackerrank]: https://www.hackerrank.com/
[leetcode]: https://leetcode.com/