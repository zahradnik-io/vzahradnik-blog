---
title: Môj prvý webinár
excerpt: Čo všetko potrebujete, ak chcete zaškoliť ľudí cez Internet?
author: Vladimír Záhradník
date: 2020-06-23
categories: webinar education online toastmasters comenio
hero: ./images/hero.jpg
lang: sk_SK
secret: true
---

Začiatkom mája sme si zvolili v našom rečníckom klube [Toastmasters Košice][tmke-website] nové vedenie. Ja som už nekandidoval, pretože sa chcem viac venovať iným veciam. Predo mnou však bola otázka, ako čo najefektívnejšie vyškolím svojho nástupcu, Romana.

Keď som pred rokom bol ten nováčik ja, moja predchodkyňa Janka mi vysvetlila základy práce asi v priebehu hodinky. Avšak trvalo mi niekoľko mesiacov, kým som získal potrebné skúsenosti a vedomosti pre svoju prácu. A práve tie chcem podať ďalej, aby sa môj nástupca nemusel učiť na vlastných chybách a aby zmena vedenia neznamenala aj pokles kvality klubu.

Nechcem vás nudiť detailami a preto len veľmi stručne spomeniem základy. Na správu stretnutí klubu a plánovanie používame nástroj, ktorý sa volá [easy-Speak][easy-speak]. Práve prácu v ňom musí budúci viceprezident pre vzdelávanie ovládať aj poslepiačky. Za uplynulý rok som sa v ňom stal natoľko zbehlý, že už pomáham riešiť problémy s ním aj v iných kluboch.

Vedel som, že Romanovi prácu v ňom budem musieť vysvetliť. No zároveň mi napadlo, že toto stretnutie môžem nahrať a spraviť webinár. Ak to spravím poriadne, Roman získa video, ktoré si môže podľa potreby znovu pozrieť. Ale tým to nekončí: toto video využijú aj ostatné slovenské kluby, ktoré riešia rovnaký problém ako ja — školenie svojich nástupcov. Vedenie v kluboch sa mení aspoň raz ročne a myslím si, že trochu automatizácie nikdy neuškodí. Doteraz si vždy musel existujúci vedúci sadnúť s tým novým a vysvetľovať. Po novom to bude robiť tiež, ale ešte predtým môže poslať odkaz na video a následne už len zodpovie otázky.

## Kde začať?
Zorganizovať webinár je náročná úloha, hlavne ak ste v minulosti nič podobné nerobili. Netreba sa však toho báť. Úlohu si len rozdeľte na menšie časti. Ja som začal stanovením termínu. Webinár som otvoril všetkým záujemcom v klube a nechal som hlasovať o tom, aký termín by im vyhovoval. Priklonil som sa termínu, o ktorý bol najväčší záujem. No zároveň to musel byť termín, kedy má čas môj nástupca. On jediný bol povinný účastník tohto webinára. Na hlasovanie o termíne sa mi osvedčil nástroj, ktorý sa volá [Doodle][doodle]. V základnej verzii je úplne zadarmo a nepotrebujete registráciu.

> Webinár je online podujatie, v ktorom inštruktor vysvetľuje nejakú tému a aj keď môže interagovať s publikom, väčšinu času rozpráva len on.

Priamo v Doodle viete uviesť aj popis podujatia, ktoré organizujete. Ja som tam uviedol stručnú agendu, čo plánujem prebrať. Zároveň som vyzval účastníkov, aby už dopredu premýšľali o tom, čo by sa chceli dozvedieť. Hlasovanie som nechal otvorené asi štyri dni a potom som ho uzavrel. O termíne som informoval účastníkov aj samostatným e-mailom a súčasne som vytvoril udalosť v kalendári, ktorú som priebežne aktualizoval. Hostia teda boli priebežne informovaní.

## Akú videoplatformu použiť?
Termín som stanovil na 18. júna a vyhradil som webináru čas hodinu a pol. Mal som teda asi týždeň na prípravu. Druhý základný problém, ktorý som musel vyriešiť, je, akú videoplatformu použijem.

Pokiaľ organizujete webinár, máte niekoľko možností:
- Môžete streamovať video na platformy ako YouTube alebo Facebook. Hostia vám môžu klásť otázky v komentároch pod videom
- Môžete zorganizovať videohovor, kde sa účastníci pripoja a otázky vám môžu klásť priamo
- Kombinácia oboch prístupov. Časť účastníkov pripojených vo videohovore, zvyšok sleduje stream na YouTube a Facebooku

Ja som sa rozhodol pre druhý prístup. Webinár som cielil pre menší počet ľudí, predovšetkým z nášho klubu. Je teda dobré, keď sa ma dokážu pýtať priamo.

Nedávno som sledoval iný webinár a tvorcovia použili webovú službu s názvom [StreamYard][streamyard]. Je jednoduchá, ľudia sa dokážu navzájom prepojiť cez webový odkaz a zároveň dokáže aj streamovať na YouTube a Facebook. A čo je hlavné, obraz je ostrý. Povedal som si však, že kvôli jednému webináru nebudem platiť za tento softvér. Neoplatí sa to.

Nakoniec som si ako videoplatformu zvolil [Zoom][zoom]. Používame ho v klube pravidelne pri našich online stretnutiach, členovia si naňho zvykli a vedia ho používať. Zoom účet však zdieľame s viacerými klubmi a potreboval som si rezervovať termín. Našťastie, v tom čase nemal nikto iný plánované stretnutie.

Zoom má výhodu v tom, že v platenej verzii z neho dokážete vysielať naživo a zároveň sa video aj archivuje. Ja som sa však rozhodol ukladať video lokálne na počítači, aby som ho ešte pred zverejnením mohol upraviť (napríklad odstrihnúť začiatok).

Ak by som Zoom nemal k dispozícii, pravdepodobne by som využil [Jitsi Meet][jitsi], ktorý vie streamovať aspoň na YouTube. Ľudia sa doňho nepotrebujú registrovať a dokáže streamovať na YouTube, čím sa porieši archivácia videa. Ďalšou alternatívou je [Google Meet][meet], ktorý je už dostupný zadarmo. Síce v bezplatnej verzii nedokáže video nahrávať, ale v prípade webináru to viete docieliť aj inak a neskôr vám poviem ako. Google Meet je osvedčená platforma a máte garanciu, že bude správne fungovať aj pri väčšom počte účastníkov. Všetci však potrebujú mať Google účet.

## Ako zaznamenať ostrý obraz?
Webinár dokážete spraviť aj priamo v Zoome. Odporúčam využiť možnosť zdieľania plochy. Obraz sa účastníkom zobrazí cez celú obrazovku a vidia ho dostatočne ostro. Pokiaľ ste však technicky viac zdatní, alebo chcete dosiahnuť ešte lepší výsledok, odporúčam vám vyskúšať softvér, ktorý sa volá [OBS][obs]. Ten využívajú rôzni YouTuberi na živé vysielanie toho, ako hrajú hry. Avšak rovnako dobre poslúži aj na webinár. Oproti Zoomu má oveľa viac možností. Častokrát si môžete obraz z vašej kamery umiestniť do rohu obrazovky a zvyšok virtuálnej plochy zaplní napríklad prezentácia v PowerPointe.

<div className="Image__Medium">
  <img src="./images/obs-scene.png" alt="OBS" />
  <figcaption>OBS s virtuálnou plochou</figcaption>
</div>

V mojom prípade som prezentoval easy-Speak, čo je softvér bežiaci v prehliadači. Nechcel som, aby moja tvár zakryla dôležité časti aplikácie a preto som si kameru vypol. Mal som zapnutý iba mikrofón.

Softvér OBS je veľmi univerzálny a predovšetkým je zadarmo. Má však aj svoje limity. Pokiaľ je rozlíšenie vašej pracovnej plochy väčšie ako rozlíšenie virtuálnej plochy v OBS, musíte okno zmenšiť a je tiež možné, že OBS aplikuje filtre, ktoré obraz zmenšia. A tým sa obraz rozmaže. Najlepšie výsledky som dosiahol, keď mala virtuálna plocha OBS rovnaké rozlíšenie ako bolo rozlíšenie môjho monitora. Išlo však o rozlíšenie 3440x1440. Pri takomto vysokom rozlíšení je náročné zabezpečiť stabilný stream a zároveň nejde o štandardný pomer strán 16:9. Odporúčam teda pracovať s plochou v plnom HD rozlíšení (1920x1080), ktorá poskytuje vyváženú kvalitu obrazu. Ten je dostatočne ostrý, zaberá menej miesta ako 4K video a je vhodný aj na živé vysielanie.

## OBS a ZOOM
Oba nástroje slúžia na trochu iný účel. OBS je predovšetkým nástroj na zaznamenávanie obrazu z rôznych zdrojov, ktoré si prispôsobíte na virtuálnej ploche a kategorizujete ich do scén. Dokáže video nahrávať do lokálneho súboru alebo streamovať, ale nedokáže zabezpečiť vytvorenie videokonferencie. Na to nebol navrhnutý.

Naproti tomu Zoom zvláda videokonferenciu dokonale. A práve, aby som mohol využívať výhody OBS a zároveň zabezpečiť aj obraz pre účastníkov videohovoru, využil som plugin pre OBS, ktorý sa volá [Virtualcam][virtual-cam] (dostupný len pre Windows). Ten vytvorí virtuálnu kameru, ktorá prenáša virtuálnu plochu z OBS do Zoomu, ako keby to bol vstup z obyčajnej webkamery. V najnovších verziách OBS je podpora virtuálnej kamery už dostupná priamo v softvéri a funguje aj na macOS a Linuxe. Nemusíte nič inštalovať.

## Príprava pred stretnutím
O podrobnej agende som uvažoval v priebehu celého týždňa pred stretnutím. Aj keď sa hodina a pol môže zdať ako dosť času, za tie roky som sa už naučil, že treba rátať aj s tým, že nestihnem prebrať všetko, čo chcem. Vybral som si asi štyri oblasti z easy-Speaku, ktoré chcem odprezentovať, a zoradil som si ich podľa dôležitosti.

Úplne najdôležitejšie je vysvetlenie ako sa plánuje stretnutie a agenda, toto muselo byť vysvetlené za každú cenu. Aby som čas dokonale využil, bol som pripravený aj na taký variant, že by som všetky témy prebral skôr a pripravil som si aj ďalšie oblasti, ktoré potrebujem svojmu nástupcovi vysvetliť.

Asi hodinu pred webinárom som začal s technickou prípravou. Nastavil som si OBS. Do jeho virtuálnej plochy som pridal okno prehliadača, v ktorom bola otvorená stránka s easy-Speakom.

<div className="Image__Medium">
  <img src="./images/obs-select-window.png" alt="Výber okna prehliadača v OBS" />
  <figcaption>Výber okna prehliadača v OBS</figcaption>
</div>

OBS umožňuje nahrávanie videa do lokálneho súboru v oveľa vyššej kvalite ako Zoom. Video sa pred uložením na disk minimálne upravuje a neprechádza takou výraznou kompresiou ako pri videohovore cez Internet. Testoval som rôzne nastavenia.

Sledoval som, či je obraz plynulý a hral som sa s parametrami. V testovacom videu bol zachytený zvuk z môjho mikrofónu, ale aj zvuk plochy. Takže ak budem mať otvorený Zoom, hlasy účastníkov sa zaznamenajú tiež. Ale ten môj bude v oveľa vyššej kvalite. Účastníkov som nasimuloval pustením hudby cez Spotify a do toho som rozprával. Výsledok fungoval podľa predstáv. Zároveň som mohol nezávisle upravovať hlasitosť môjho mikrofónu aj účastníkov.

Asi 15 minút pred stretnutím som sa pripojil na Zoom. Bolo potrebné sa s nastavením trochu pohrať, ale obraz bol nakoniec dostatočne dobre viditeľný aj v Zoome. Bol však neostrý a aj preto som v prehliadači zväčšil webstránku na 150%. To čitateľnosti v Zoome výrazne pomohlo.

<div className="Image__Medium">
  <img src="./images/obs-zoom.png" alt="Výstup z OBS v Zoome cez VirtualCam" />
  <figcaption>Výstup z OBS v Zoome cez VirtualCam</figcaption>
</div>

## Ako prebiehal webinár
Okrem mňa sa na webinár pripojili dvaja členovia z klubu. Počkal som ešte pár minút a začal som prezentovať. Hostia videli video mierne rozmazané. Bolo však dostatočne ostré na to, aby pochopili, čo vysvetľujem. Súčasne som však nahrával video aj lokálne v oveľa vyššej kvalite a to video bolo už krásne ostré. Nahrávanie v Zoome som mal pustené tiež, ale len ako zálohu. Agendu webináru som mal v hlave už zotriedenú. Ak by ste vysvetľovali zložitejšiu tému, pokojne si agendu aj napíšte. A takisto môžete jednotlivým bodom priradiť časové okno. Aby sa nestalo, že výrazne prešvihnete jednu oblasť a nestihnete zvyšok.

Ja som začal tou najdôležitejšou témou, plánovaním stretnutia. Vysvetľoval som to asi 45 minút a raz za čas som zastal. Spýtal som sa účastníkov, či majú nejaké otázky k danej časti. Priebežne som si tiež strážil čas. Ak má webinár trvať hodinu a pol, je potrebné to ustrehnúť. Ako sa ukázalo, naplánoval som to takmer na minútu presne. Celý webinár trval hodinu a 37 minút. Avšak v čase je zahrnutá aj diskusia na záver. Nie všetky otázky sa týkali easy-Speaku, ale s témou stále súviseli.

Napriek príprave som však jednu vec podcenil: vyskakovacie okná. V dnešných moderných weboch ich už takmer nenájdete, ale easy-Speak ich, žiaľ, má. Ja som zdieľal konkrétne okno prehliadača, avšak vyskakovacie okno OBS už nezaznamenal. Diváci teda nevideli všetko, čo som vysvetľoval.

> Pokiaľ technické problémy počas webinára nie sú závažné, nestrácajte s nimi čas.

Na začiatku som si to nevšimol, neskôr už áno a aspoň som im opisoval, čo vidím. Aj napriek snahe, príprava nie všetko zachytila. Ale celé je to len o praxi. Vo svojom druhom webinári už s týmto budem počítať.

## Úprava nahratého videa
Po skončení webinára som zastavil nahrávanie v OBS. Výsledné video vyzeralo parádne. Pred zverejnením na YouTube som v ňom spravil len jednu úpravu, odstránil som asi 17 minút nezáväznej diskusie pred začiatkom webinára.

Ešte v ten deň si ho pozrela naša členka Mirka a samozrejme si všimla, že vyskakovacie okná akosi nevidno. Povedala však, že obsah sa dá pochopiť aj bez nich, len to pôsobí vtipne. Zvažoval som, že toto video ešte upravím a na miesta, kde mali byť zobrazené vyskakovacie okná, doplním ilustračný snímok obrazovky. Keďže však nejde o chybu, ktorá by bránila pochopeniu materiálu, nateraz som sa rozhodol video nemeniť. Originál však mám archivovaný a neskôr budem môcť ešte spraviť úpravy. Ak sa tak rozhodnem.

Celkovo vám odporúčam vaše videá archivovať v nespracovanej podobe. Nikdy neviete, či o pár mesiacov nebudete nejakú časť potrebovať upraviť. Video síce zaberá miesto na disku, ale za tú možnosť neskorších úprav to stojí.

## Zdieľanie s ostatnými klubmi
Upravené video som nahral na YouTube ako nezaradené video. Na niektorých obrazovkách easy-Speaku sú totiž viditeľné citlivé údaje našich členov a nechcem, aby sa video šírilo nekontrolovane. Posledné, čo by som chcel docieliť, je stiahnutie videa, pretože porušuje GDPR.

<div class="Image__Medium">
  <YouTube videoId="BWNptJY-dtI" />
  <figcaption>easy-Speak webinár</figcaption>
</div>

Video som nazdieľal aj mimo nášho klubu a to vedúcim z ostatných slovenských klubov Toastmasters. Moju iniciatívu prijali s nadšením. Jeden z nich mi dokonca povedal, že by som za svoju prácu mal dostať metál. Čo sa mňa týka, som rád, že som mohol svojou trochou prispieť k efektívnejšiemu školeniu nových vedúcich a verím, že sa video bude aktívne sledovať.

## Záver
Na to, že to bol môj prvý webinár, kde som nebol účastník, ale inštruktor, som s výsledkom spokojný. Aj napriek drobným chybám. Už teraz sa chystám na ďalší, ktorý budem mať o týždeň a kde budem vysvetľovať ďalšie veci, ktoré vedúci v klube potrebuje vedieť. Toastmasters je skutočne ihrisko, kde si môžete vyskúšať takmer čokoľvek. A ja som za túto príležitosť vďačný.

[//]: # (Used references)
[tmke-website]: https://toastmasterskosice.sk/
[doodle]: https://doodle.com/
[easy-speak]: https://tmclub.eu/
[streamyard]: https://streamyard.com/
[zoom]: https://zoom.us/
[jitsi]: https://meet.jit.si/
[meet]: https://meet.google.com/
[obs]: https://obsproject.com/
[virtual-cam]: https://github.com/Fenrirthviti/obs-virtual-cam/releases