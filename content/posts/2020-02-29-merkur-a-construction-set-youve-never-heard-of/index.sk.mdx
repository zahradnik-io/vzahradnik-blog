---
title: Merkur — Stavebnica, o ktorej ste nepočuli
excerpt: Po desiatich rokoch som našiel moju starú stavebnicu Merkur. Oživili sa spomienky a dostal som nápady, ako ju opäť na niečo využiť.
author: Vladimír Záhradník
date: 2020-02-29
categories: merkur arduino skills snowflakegeneration lego jsc
hero: ./images/hero.jpg
lang: sk_SK
secret: true
---

Hračkárske autá a stavebnice ma lákali odkedy som bol chlapcom. Ako päťročný som sa už pokúšal opravovať pokazené hračky. Rozoberať a opravovať hračky ma bavilo viac ako sa s nimi len hrať! Niet divu, že som skončil ako programátor. Vyrastal som v post-sovietskom štáte, všetko prebiehalo v akomsi zmätku. Keď som vyrastal, nemali sme peniaze a ani možnosti ako ich míňať. Nemohli ste si kúpiť LEGO Technics, ani iné západné hračky. Namiesto nich sme mali vlastné, vyrobené v bývalom Československu.

## Od SEVY k Merkuru a ešte ďalej
Keď som šiel do škôlky ako trojročný, zaľúbil som sa do stavebnice SEVA. Bola celá vyrobená z umelej hmoty a mala iba tri druhy dielov: modré plastové tyče, biele čapy a kryty s rôznymi farbami. Môžete si ju vyhľadať. Ako som zistil, vyrába sa dodnes. Hral som sa s ňou niekoľko rokov. Potom, ako som sa dostal na základnú školu, som postupne chcel stavebnicu, ktorá bola pokročilejšia. Jedného dňa som sa dozvedel o Merkure. Toto bolo to vylepšenie, aké som tak zúfalo potreboval. Väčšinu dielov mal vyrobených z kovu a mohli ste ich spojiť obyčajnými skrutkami. V balení som tiež dostal svoj prvý skrutkovač, ktorý občas používam dodnes.

<div className="Image__Large">
  <img src="./images/merkur-truck.jpg" alt="Nákladiak z Merkuru" />
  <figcaption>Obrázok modelu nákladiaka z Merkuru, vyfotený mnou.</figcaption>
</div>

Mohli ste si kúpiť niekoľko stavebníc Merkur. Tie hlavné boli pomenované tuším Merkur 1 až 8, čo predstavovalo rôzne úrovne. Najprv ste začali so základnými modelmi v Merkure 1, neskôr vám rodičia kúpili Merkur 2, kde ste mohli použiť diely z Merkuru 1, atď. Každá krabica mala svoj vlastný tlačený manuál s obrázkami a návodmi, ako stavať konkrétne modely. Avšak v mojom prípade som nemal osem krabíc dielov — mal som len dve. Mnohé modely v knižke som nemohol postaviť, pretože mi niektoré diely chýbali. A práve preto som si musel vymýšľať svoje vlastné modely, ktoré si postavím. Príde mi to ako užitočná zručnosť, hlavne dnes. Ako druhú výhodu považujem, že som sa stal manuálne zručným. To sa neskôr hodilo, keď som ako dvanásťročný začal stavať a opravovať počítače. Občas to robím ešte aj dnes, ale len pre blízkych priateľov.

Jedného dňa som sa pokúsil postaviť z Merkuru malé lietadlo. Tentokrát som mal malý motorček napájaný z batérií, ktorý točil všetky vrtule pomocou gumičky. Neskôr som ho prerobil na vrtuľník. Poviem vám jednu vtipnú príhodu. Keď som stláčal prepínač a motorček začal bežať, ten rušil televízne vysielanie. Mal som vtedy pocit, že mám v rukách ohromnú moc.

Príbehov ako je ten môj je veľa! Merkur ovplyvnil mnoho generácií. Keď som navštívil môjho uja, ten sa hral so stavebnicou ešte viac ako ja. Jeho modely boli pokročilejšie, ale o to vôbec nejde. Každý z nás sa dobre bavil! Časom, ako som rástol, som o túto stavebnicu stratil záujem a odložil som ju na povalu, kde roky ležala až donedávna. Môj bratranec Aleš mi povedal, že by vedel použiť diely z Merkuru s Arduinom a ja som mu rád túto stavebnicu odovzdal a vdýchol jej tak nový život.

## Ako nás vidí svet, diel o Merkure
„Jak nás vidí svět“ je online dokumentárny videoseriál od tvorcov Stream.cz. V každej epizóde dajú cudzincom v Austrálii ochutnať české jedlá alebo nápoje, alebo ich nechajú vyskúšať české produkty. Austrálčania potom hovoria, čo si o nich myslia. V jednej epizóde [dali tvorcovia cudzincom na hranie stavebnicu Merkur][jak-nas-vidi-svet-merkur].

Tu sú hlavné postrehy z tejto relácie:
- Mnohým účastníkom sa nechcelo nič so stavebnicou robiť. Chýbala im trpezlivosť, vzdávali sa príliš rýchlo a neboli schopní odhodlať sa k ťažkej práci
- Jedno dievča sa tam doslova sťažovalo, že nemôže nič z tejto stavebnice postaviť, pretože je dievča (zaujímavé!)
- Väčšina účastníkom vyzerala, že nedokážu postaviť ani len nábytok z Ikey (len moje pozorovanie)
- Pre väčšinu z nich šlo o stratu času
- Niektorí účastníci sa takmer zranili ako používali skrutkovač
- Niektorí sa obávali, že ostré diely môžu ublížiť deťom alebo môžu byť pre nich nebezpečné
- Jedno dievča doslova spomenulo, že môžete s tými dielmi niekoho zabiť a tiež dodala, že by Merkur nekúpila svojim deťom, pretože je príliš nebezpečný!
- Niektorí ho nazývali ako českú napodobeninu Lega
- Jedno dievča povedalo, že túto stavebnicu neznáša a že je ochotná sa staviť, že aj chlapci by sa radšej hrali hry na počítači ako s Merkurom
- Jedno dievča z Indie prekvapivo prejavilo veľký záujem o Merkur. A dokonca postavila auto na obrázku. Urobila na mňa dojem a chválim jej odhodlanie!

<div className="Image__Large">
  <img src="./images/jsc-example.jpg" alt="Príklad od JSC" />
  <figcaption>Obrázok od JSC electronics, použitý s ich súhlasom.</figcaption>
</div>

Mne Merkur pomohol vybudovať si užitočné zručnosti. Keď počúvam týchto dospelých, ako vravia o akejsi nebezpečnej hračke, bolí to! V priebehu histórie sa s touto stavebnicou hrali mnohé generácie a boli v pohode. A teraz máme generáciu ľudí, ktorí nemajú dostatok trpezlivosti, aby sa s ňou hrali a aby z nej postavili niečo kreatívne. Máme tu generáciu ľudí, ktorá považuje Merkur za niečo nebezpečné, niečo, čo by svojim deťom nekúpili ani keby mali príležitosť! To ma núti premýšľať: ako bude vyzerať naša nasledujúca generácia? Mnohým ľuďom už chýbajú základné zručnosti a mám pocit, že sa to v najbližšej dobe nebude meniť k lepšiemu! Sme doslova Generácia snehových vločiek. Teraz je čas to zmeniť. Stále je okolo nás mnoho ľudí, ktorí sú zruční. Požiadajte ich, aby vás učili. Jedného dňa totiž zahynú a ich zručnosti odídu s nimi. Premýšľajte: čo by ste robili bez Internetu? Dokázali by ste aspoň vymeniť kolesá na vašom aute?

## Arduino + Merkur = ♥
Aby som skončil v pozitívnom duchu, dám vám príklad toho, ako môžete použiť Merkur na nakopnutie vašej kreativity. Ako som už spomenul, dal som svoju stavebnicu bratrancovi Alešovi. Pokiaľ ste už čítali moje staršie príspevky, asi viete, že staviame produkty s Arduinom. Ukazuje sa, že Merkur ho dokonale dopĺňa. Napríklad, keď budujete zariadenie, ktoré na diaľku môže otvoriť alebo zavrieť garážovú bránu. Namiesto, aby ste testovali produkt v reálnych podmienkach, môžete ho otestovať v labáku a garážovú bránu postaviť z Merkuru. Arduino doska je tá istá, akurát sú reálne podmienky nasimulované v zmenšenej podobe, takže môžete váš produkt pohodlne odladiť. Výsledok stojí za to!

<div class="Image__Medium">
  <YouTube videoId="tdHDJvpXWak" />
</div>

## Záver
Merkur je fantastická stavebnica, ktorá nakopne vašu kreativitu a pomôže vám v rozvoji vašich manuálnych zručností. Ak sa posnažíte, môžete postaviť mnoho skvelých vecí, dokonca ich ukazovať na verejných výstavách. Posnažte sa nerobiť unáhlené závery a experimentujte! Toto je hybná sila v našej spoločnosti. Na záver už len jedno, Merkur sa vyrába dodnes. Vyhľadajte si ho a keď sa ho rozhodnete aj kúpiť, rád sa dozviem o vašich skúsenostiach a zážitkoch s ním. Veľa šťastia pri bastlení!

[//]: # (Used references)
[jak-nas-vidi-svet-merkur]: https://www.stream.cz/jak-nas-vidi-svet/stavebnice-merkur-potrapila-cizince-kdo-neco-postavil-a-kdo-to-vzdal-48734789